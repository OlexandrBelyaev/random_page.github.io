<html>
<head>
<title>Regina - Підмалювання новосталінської національної політики Хрущова цитатами з Леніна</title>
<meta http-equiv="content-type" content="text/html; charset=utf-8">
<style>
body{margin:0;padding:0;}
div.cbalink{display:none;}
.a{display:grid;grid:50vh / auto;}
button.addit {background-color:black;color:white;border:1px solid black;width:9vw;height:auto;padding-top:1vw;padding-bottom:1vw;;font-size:15px;border-radius:7px;}
button.addit:hover {background-color: white ;color:black;}
p, ul, li.text1{font-size: 1.2pc;font-family: "Courier New", monospace;margin-bottom: 3pc;padding-right:1pc;}
.b{display:grid;grid:auto / 12vw auto;}
p.namepost{padding-top:1.5vh;margin-bottom:1pc;margin-top:1pc;font-size: 1.2pc;font-family: "Courier New", monospace;}
p.namepost1{font-size: 1.2pc;font-family: "Courier New", monospace;margin-bottom:1pc;margin-top: 1pc;}
p.namepost2{font-size: 1.2pc;font-family: "Courier New", monospace;margin-bottom:2.5pc;margin-top: 1pc;}
.flex-container {display: flex;flex-wrap:nowrap;background-color: DodgerBlue;}
.flex-container > div {background-color: #f1f1f1;width: 25pc;margin: 0px;text-align: center;line-height: 10vh;font-size: 30px;flex-basis:25vw;}
.bimg{display:grid;background: url('http://regina.zzz.com.ua/%D0%B7%D0%BE%D0%B1%D1%80%D0%B0%D0%B6%D0%B5%D0%BD%D0%BD%D1%8F/12B.jpg');background-position:center center; background-repeat: no-repeat;background-size: cover;}
</style>
</head>
<body>
<div class="a">
<div class="bimg">
</div>
</div>
<div class="flex-container">
 <div style="background-color:#4267B2;color:#FFF;" onclick="javascript:location.href='https://www.facebook.com/sharer.php?u=http://regina.zzz.com.ua/12B.html';SocShare(this);return false;">Facebook</div>
 <div style="background-color:#5682A3;color:#FFF;" onclick="javascript:location.href='https://telegram.me/share/url?url=http://regina.zzz.com.ua/12B.html';SocShare(this);return false;">Telegram</div>
 <div style="background-color:#4AB3F4;color:#FFF;" onclick="javascript:location.href='https://twitter.com/intent/tweet?url=http://regina.zzz.com.ua/12B.html';SocShare(this);return false;">Twitter</div>
 <div style="background-color:#6F6F6F;color:#FFF;" onclick="javascript:window.print()">Друк</div>
 </div>
 <script>
 function sh(){
 var a=document.getElementById('t');
 a.style.font='normal 16pt/16pt "Courier New", serif';
 for (i=1;i<=3;i++)
 {
 a=document.getElementById('t'+i);
 a.style.font='normal 16pt/16pt "Courier New", serif';
 }
 }
function sh1(){
 var a=document.getElementById('t');
 a.style.font='normal 16pt/16pt "Times New Roman", serif';
 for (i=1;i<=3;i++)
 {
 a=document.getElementById('t'+i);
 a.style.font='normal 16pt/16pt "Times New Roman", serif';
 }
 }
 function sh2(){
 var a=document.getElementById('t');
 a.style.font='normal 16pt/16pt "Calibri", serif';
 for (i=1;i<=3;i++)
 {
 a=document.getElementById('t'+i);
 a.style.font='normal 16pt/16pt "Calibri", serif';
 }
 }
 function sh3(){
 var a=document.getElementById('t');
 a.style.font='normal 16pt/16pt "Arial", serif';
 for (i=1;i<=3;i++)
 {
 a=document.getElementById('t'+i);
 a.style.font='normal 16pt/16pt "Arial", serif';
 }
 }
 </script>
 <script>
function SocShare(el){//створюємо функцію SocShare
  var url = el.getAttribute('href');// Взнаємо посилання 
  var winpar='width=640,height=360,left=' + ((window.innerWidth - 640)/2) + ',top=' + ((window.innerHeight - 360)/2) ;// записуємо у змінну параметри нового вікна
  window.open(,'Share window',winpar);//створюємо нове вікно
}
</script>
<div class="b">
<div style="display:inline-block;align-item:center;"><p align="center">
<button onclick="sh();" class="addit">Standart</button><br/><br/>
<button onclick="sh1();" class="addit">Times New Roman</button><br/><br/>
<button onclick="sh2();" class="addit">Calibri</button><br/><br/>
<button onclick="sh3();" class="addit">Arial</button></p>
</div>
<div>
<p font-size="1.2pc" class="namepost">Назва: Підмалювання новосталінської національної політики Хрущова цитатами з Леніна</p>
<p font-size="1.2pc"class="namepost1">Жанр: стаття, публіцистика</p>
<p font-size="1.2pc"class="namepost2">Автор: Степан Ленкавський</p>
<p class="text1" id="t" align="justify"style="display:grid;grid-column:3/5;">З нагоди українського видання збірника «Ленін про національне і національно-колоніяльне питання» Г. Мотузко вмістив у «Комуністі України» статтю п. н. «Велика сила ленінських ідей в національному питанні». Це не рецензія на книжку, але стаття, написана з метою підтягнути під відповідно вибрані цитати з творів Леніна теперішні форми комуністичної політики обману в національному питанні, бажаючи надати тим більшої авторитетности новосталінському курсові національної політики хрущовського ЦК.
<br/><br/> Автор статті м. ін. вихваляє Леніна за те, що «він висвітлив стосовно до умов різних країн і народів конкретні шляхи визволення трудящих від соціяльного і національного гноблення». Цією похвалою Мотузко посередньо перепачковує думку, нібито хрущовська кліка, що оголосила себе учнями Леніна, не тільки не скасувала проголошеного нею перед роком дозволу на будівництво соціялізму «стосовно до умов різних країн», але далі дозволяє і толерує ненаслідування московського зразка встановлення комуни. Знаючи, одначе, що таке речення викличе негайну рефлексію про московський поспіх перешкодити групі Гомулки захопити владу і про московський погром угорської революції, Мотузко поспішно додає таке речення: «Пролетаріят повинен підпорядковувати цей рух (національно-визвольний рух) боротьбі за революційну перебудову суспільства, розглядати його доцільність під кутом зору своїх клясових інтересів». Що саме Москва, а не немосковський пролетаріят, єдина має право вирішувати, що саме є і що не є «клясовим інтересом» — це Мотузко замовчує як невигідну чи самозрозумілу істину.
<br/><br/> Другу, суперечну з усією комуністичною практикою, Ленінову цитату про те, що комуністична партія повинна на чільніше місце ставити «точне врахування історично-конкретної і насамперед економічної обстановки», Мотузко старається зміцнити, невдало нагадуючи пропаґандивне висловлювання Леніна з дожовтневого періоду, що: 
<br/><br/>«Російський народ, робітники і селяни не хочуть і не будуть держати в кордонах Росії ні одного неросійського народу». Тому одначе, що всі люди знають, що Ленін негайно після жовтневого перевороту вислав проти України російські скомунізовані війська під командою Муравйова і що продовж 40 років російські большевики, знехтувавши всю «історичну і економічну обстановку» підбитих країн, насильно держали, держать і хочуть держати в своїх кордонах, або під своїм точним котролем усі неросійські народи, Мотузко прислонює це держимордство російських комуністів такими словами: «В результаті неухильного здійснення ленінської національної політики трудящі України під керівництвом комуністичної партії і з допомогою великого російського народу створили свою суверенну (!) державу — УРСР. Визволення українського народу від соціяльного і національного гніту стало основою дальшого зміцненя його інтернаціональних зв’язків з братнім російським та іншими народами нашої соціялістичної Батьківщини».
<br/><br/> Ствердивши цілком правдиво, що, «відстоюючи право народів на відокремлення, Ленін і створена ним партія комуністів... ні в якому разі не прагнули до роздроблення держави (тобто царської імперії — І.3.)— а якраз навпаки (тобто до її збереження і централізації) — Мотузко наводить цитату Леніна, в якій він цинічно признається, для чого большевикам потрібний був тактичний обман з гаслом про відокремлення: «Чим рішучіше визнає наша (тобто російська — І. 3.) республіка свободу відокремлення невеликоруських націй, — писав Ленін у травні 1917 p., — тим сильніше потягнуться до союзу з нами інші нації... тим рідші будуть випадки дійсного відокремлення, тим коротший той час, на який деякі з націй відокремляться, тим тісніший і міцніший... братерський союз пролетарсько-селянської республіки російської з республіками якої завгодно нації». Отже, гасло про відокремлення — це ніяке право на відокремлення, але цинічно-ясно сформульований тактичний хід для сильнішого потягнення неросіян в залежність від московського імперського централізму, «братерського союзу» в мурах московської тюрми пролетарських народів.
<br/><br/>Далі Мотузко неясно згадує, що Ленін розрізняв, що існує «націоналізм великої нації і нації маленької», але дуже обережно натякає, що Ленін радив росіянам не виявляти різко великоросійського шовінізму, натомість дуже виразно пригадує українцям, що Ленін радив здавлювати власними руками стремління власної нації до державної суверенности: «Відсіч (місцевому націоналізмові і національній замкнутості) повинні давати, перш за все, передові представники самої раніше гнобленої нації».
<br/><br/> Навівши ці цитати як теоретичне опрацювання теперішнього хрущовського курсу і мимовільно підтвердивши ними, що комуністична національна політика впродовж 40 років послідовна в своїй лицемірності, підступності і обманстві, Мотузко вважає, що така теорія і практика дає комуністичній партії вистарчальне морально-політичне право виступати захисником національно-визвольної боротьби народів країн Сходу, очевидно в межах, визначених Леніним, тобто поскільки ця національна боротьба може бути осідлана комуністичними керівниками.
<br/><br/> Далі переходить Мотузко до перечисления благодатей, що їх принесла жовтнева революція і большевицький режим Україні та іншим поневоленим країнам під національним оглядом і повторює низку давновідомих старих і новіших большевицьких перекручень, хвалить партію за «величезну уважливість до потреб, національних прав і особливостей народів», за те, що виробництво деякої продукції в порівнянні з 1913 роком зросло на такі цифри, на які за довгих 44 роки і без невільничої праці повинно було зрости.
<br/><br/> Згадавши про піднесення рівня народів осередньої Азії і крайньої Півночі, автор наводить цитату Леніна, назвавши її геніяльною, а яка геніяльно розходиться і заперечує одне з основних положень клясичного марксизму: «Якщо революційний переможний пролетаріят, — говорить Ленін, — поведе серед них систематичну пропаганду, а радянські уряди прийдуть їм з допомогою всіма засобами, які є в їх розпорядженні, тоді неправильно вважати, що капіталістична стадія розвитку неминуча для відсталих народностей». Ленін цим зовсім ясно каже, що неправильно вважати, що правильною є теорія Маркса й Енґельса, які створили «непомильну» мудрість «наукового» соціялізму про «залізні закони історії», бо ескімоси і самоєди зробили стрибок понад і почерез неминучу стадію капіталізму аж у щасливий соціялізм і тим радісним стрибком продемонстрували, що останнє слово мудреців соціялістичної «науки» враз із вигаданими нею «незмінними законами» та «історичними неминучостями» не варті торби клоччя.
<br/><br/>Мотузко не забуває похвалити корисні наслідки діяння тупого шабльону московського зразка — «єдність ідеології, економіки, форми політичної влади (диктатура, МВД, концлаґери — І. 3.) і культурне взаємозбагачення народів» (тобто совєтська форма імперіяльної русифікації) — на державну і національну асиміляцію народів.


</p>
</div>
</div>
</body>
</html>
